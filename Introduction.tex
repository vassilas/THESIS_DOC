
\section{Εισαγωγη}

Οι αριθμητικές μονάδες είναι βασικά στοιχεία στο σύνολο του υλικού των ηλεκτρονικών υπολογιστών. Οι περισσότερες επεξεργαστικές μονάδες έχουν ως βασικό δομικό στοιχείο την Αριθμητική Λογική Μονάδα (ΑΛΜ) ή Arithmetic Logic Unit (ALU) η οποία είναι υπεύθυνη για την υλοποίηση βασικών αριθμητικών πράξεων όπως πρόσθεση και πολλαπλασιασμό αλλά και λογικών πράξεων όπως OR, AND και XOR . Αυτές οι μονάδες είναι κρίσιμες στην ορθή λειτουργία ενός συστήματος όχι μόνο ως προς την λειτουργικότητα αλλά και ως προς την ταχύτητα , κατανάλωση ενέργειας και χώρου. 

Ένα από τα μεγαλύτερα εμπόδια, όσο αφορά την ταχύτητα υπολογισμού του αθροίσματος, είναι ο 
χρόνος υπολογισμού των ενδιάμεσων κρατουμένων αλλά και του κρατούμενου εξόδου. Μία από τις
μεγαλύτερες καινοτομίες που παρουσιάστηκαν με σκοπό την ελαχιστοποίηση των χρονικών αυτών 
διαστημάτων, είναι οι αρχιτεκτονικές πρόβλεψης κρατουμένων. Η δομή των CLA αθροιστών 
απασχόλησε αρκετά την επιστημονική κοινότητα, με αρκετές προτάσεις υλοποίησης, η κάθε μία
με διαφορετικές απαιτήσεις πόρων ανάλογα την εφαρμογή.


Στην παρούσα διπλωματική εργασία θα αναλυθούν οι αθροιστές και συγκεκριμένα μια υποομάδα αυτών , οι αθροιστές υπολοίπου $2^n-1$. Η ομάδα αυτών των αθροιστών είναι χρήσιμη στα Συστήματα Αριθμού Υπολειμμάτων ή Residue Number Systems (RNS) , Συστήματα Ανθεκτικά σε Σφάλματα ή Fault-Tolerant Systems , στην ανίχνευση σφάλματος στα συστήματα δικτύου καθώς και στις αριθμητικές πράξεις κινητής υποδιαστολής. Οι αθροιστές υπολοίπου δεν διαφέρου πολύ από τους απλούς αθροιστές.
Αν όχι όλες, τουλάχιστον οι περισσότερες κατηγορίες αθροιστών συμμερίζονται τον υπολογισμό
των κρατουμένων στο κρίσιμο μονοπάτι τους.

Στα επόμενα κεφάλαια θα πραγματοποιηθεί μια ουσιαστική αναδρομή βασικών αρχιτεκτονικών 
που αφορούν την πράξη της πρόσθεσης. Θα αναλυθούν οι δομές που είναι πιο διαδεδομένες και
συνέβαλαν στη πειραματική διαδικασία σχεδιασμού ενός αθροιστή υπολοίπου. Στην συνέχεια 
θα γίνει μία αναλυτική αναφορά στους αθροιστές υπολοίπου $2^n-1$, καθώς και αρχιτεκτονικές
βελτιστοποίησης τους. Τέλος, αναπτύσσεται ένας αθροιστής υπολοίπου, συνδυάζοντας διάφορες 
τεχνικές και σχεδιασμούς που έχουν αναφερθεί. Οι αθροιστές που θα αναπτυχθούν, εφόσον ελεγχθούν επαρκώς, θα συγκριθούν με παρελθοντικές υλοποιήσεις οσο αφορά το χρόνο, χώρο και κατανάλωση ενέργειας.

